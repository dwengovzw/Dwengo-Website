---
title: "Jong talent bouwt robots voor een betere wereld: finale van Dwengo’s ‘Sociale robot’-wedstrijd"
date: 2025-05-25T15:00:00
item_theme_logo_url: "/images/curricula/logo_socialrobot.png"
language: "nl"
anchor: "finale-sociale robot-07-05-25"
---
Technologie inzetten om maatschappelijke problemen aan te pakken? Dat is precies wat **meer dan duizend jongeren uit de eerste en tweede graad** van het secundair onderwijs 
de voorbije maanden hebben gedaan in de allereerste editie van de [‘Sociale robot’-wedstrijd](https://dwengo.org/socialerobotwedstrijd/) van **Dwengo vzw**.<br> 
Met steun van het **Excellentiefonds 2024-2025** gingen ze de uitdaging aan: ontwerp en bouw een sociale robot die een verschil maakt in de samenleving. Hun begeleidende leerkrachten werden daarbij door Dwengo ondersteund.<br> 

## Een finale vol innovatie en engagement

Uit maar liefst **379 ingeschreven teams** werden uiteindelijk **14 finalisten** geselecteerd op basis van een technische fiche en 
een filmpje waarin ze hun robot voorstellen. 
Op 7 mei stelden deze teams hun creaties voor aan een professionele jury in het Oost-Vlaamse Provinciehuis. 
De jury bestond uit experten uit de technologie-, onderwijs- en sociale sector.

De beoordeling gebeurde op vier belangrijke criteria:
-  **relevantie en originaliteit, begrip en argumentatie** van het gekozen maatschappelijke probleem;
-  **creatieve aanpak en oplossingsgerichtheid** van het team;
-  **technische kwaliteit** van de robot (elektronica, mechanica en computerprogramma);
-  **helderheid van de presentatie**.

## Winnaars 

De winnende teams scoorden hoog op al deze criteria. De hoofdprijzen werden weggekaapt door de robots **Daggoe** van EDUGO (eenzaamheid), **Brave stoel** (mobiliteit bij ouderen) van Tachemoni en **Frosty** (eenzaamheid, medicatie) van Atheneum Schilde. 

Naast de hoofdprijzen werd er een **bijzondere prijs van [Comon](https://comon.gent/nieuws/robotwedstrijd-watermeloenrobot-brengt-ouderen-aan-het-dansen)** uitgereikt voor de robot die het meest aanzet tot 'meer bewegen' – een creatief antwoord op het groeiende 
gezondheidsprobleem van te weinig fysieke activiteit. Deze prijs benadrukt hoe technologie ook kan bijdragen aan een gezondere levensstijl. 
Deze prijs ging naar de **Watermeloen** van PTS Maasmechelen. 

## STEM met een hart

“Deze wedstrijd is écht uniek,” zegt **Francis wyffels**, professor robotica aan de UGent - imec en voorzitter van Dwengo. 
“In dit sterk STEM-project maken jongeren kennis met technologie als middel om echte maatschappelijke impact te creëren. 
Bovendien leren ze niet alleen programmeren, ontwerpen en bouwen, maar ook computationeel denken, samenwerken en communiceren.”

## Spreiding 

De scholen van de deelnemende teams waren verspreid over de verschillende Vlaamse provincies, de verschillende koepels en finaliteiten.
In de finale zaten teams van de B-stroom tot de finaliteit Doorstroom uit de volgende scholen: Atheneum Schilde, EDUGO campus Glorieux Technisch Instituut Oostakker, 
HTISA Gent, Israelitisch Atheneum Jesode-Hatora-Beth-Jacob Antwerpen, PROVIL Lommel, PST Maasmechelen, Sint-Bavohumaniora Gent, Sint-Laurens Zelzate, Sint-Paulusschool campus Sint-Vincentius Anzegem, 
TechnOV Vilvoorde, TSM Mechelen. Hun robots verhelpen eenzaamheid, gaan een verslaving aan roken of gsm-gebruik tegen, zetten aan tot meer bewegen of studeren, 
of helpen de weg te vinden.     

## Ook aan de slag met sociale robots?

**Dwengo vzw** biedt gratis lesmateriaal aan waarmee leerkrachten aan de slag kunnen rond de minimumdoelen STEM in een maatschappelijke context. 
Het lesmateriaal voor het 'Sociale robot'-project vind je [hier](https://www.dwengo.org/socialerobot) op de Dwengo-website.<br>
Wil jij als leerkracht ook binnen een maatschappelijk relevante context werken rond wetenschap en technologie? 
Verken dan zeker onze website.
